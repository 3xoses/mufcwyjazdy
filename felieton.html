<!DOCTYPE html>
<html>
<head>
    <meta charset="utf-8" />
    <meta http-equiv="X-UA-Compatible" content="IE=edge">
    <title>Felieton</title>
    <link rel="icon" type="image/png" href="img/untied.ico">
    <meta name="viewport" content="width=device-width, initial-scale=1">
    <link rel="stylesheet" type="text/css" media="screen" href="felieton.css" />
    <link href="https://fonts.googleapis.com/css?family=Poppins" rel="stylesheet">
    <script src="main.js"></script>
</head>
<body>
    <div class="container-felieton">
        <h2>O2OLEGEND</h2> 
           <p>Wynik brzmiał 3:1 dla Liverpoolu. Żaden blamaż, zwłaszcza, iż spotkanie było rozgrywane na Anfield Road. Na pewno żaden blamaż? Patrząc na suchy rezultat rzeczywiście o kompromitacji mówić nie można było natomiast jak wskazywały nieco głębsze statystyki nie przekłamujące obrazu gry, kibice oglądający Battle of England tak naprawdę byli świadkami deklasacji. 16 grudnia 2018 roku Manchester United od Liverpoolu FC dzieliła różnica klas oczywiście na korzyść podopiecznych Jurgena Kloppa. Niestety. Było to kolejne dołujące nas 90 minut w tym od początku mocno frustrującym sezonie. Prawdopodobnie nawet dla części ostatnich zwolenników Jose Mourinho stało się jasne, że kontynuacja pracy Portugalczyka na Old Trafford nie ma większego sensu. Wpływ wywierany przez Mourinho na atmosferę wokół klubu stał się już zbyt toksyczny. Z wielu przesłanek możemy podejrzewać, że podobnie rzecz się miała wewnątrz samego zespołu. Dwa dni po porażce z odwiecznym rywalem znad rzeki Mersey, oficjalna klubowa witryna poinformowała o zwolnieniu Mourinho oraz o tym, że w ciągu paru dni kibice poznają nazwisko nowego tymczasowego menadżera, który poprowadzi drużynę do końca sezonu. Ole Gunnar Solskjaer? Co tu dużo mówić – lepszego gwiazdkowego prezentu klub nie mógł nam sprawić!
           Solskjaer to postać w okolicach Old Trafford nie wzbudzająca żadnych kontrowersji. Kochana i uwielbiana przez wszystkich kibiców. Choć wybór Norwega na pozór mógł wydawać się głównie wizerunkową zagrywką zarządu i czysto emocjonalnym gestem w stronę fanów, niewykluczone, że miał również (nieświadomie?) całkiem racjonalny wymiar. Po kadencji osobowości takiej jak Jose Mourinho do poprawy wyników, przynajmniej na początku, być może niczego nie potrzebowaliśmy tak jak zatrudnienia na stanowisko menedżera osobowości takiej jak Ole Gunnar Solskjaer, trenera z osiągnięciami… ale jedynie w Norwegii. Abstrahując od przeszłości i jego dorobku w UNITED, rozumienia tradycyjnych wartości tego klubu, Solskjaer jest człowiekiem szalenie sympatycznym, jowialnym a swoim uśmiechem i nastawieniem do życia bez wątpienia umie pozytywnie zarażać otoczenie. Już zatem chociażby pod względem charakterologicznym stanowi kompletne przeciwieństwo Mourinho, który w złych momentach staje się trudny do zniesienia i taki też był w schyłkowej fazie swojej pracy w Manchesterze. 
              Od pierwszych dni po powrocie Norwega do UNITED powszechne było wrażenie, że wniósł on do szatni mnóstwo nowej, dobrej energii. Warto tutaj zaznaczyć, że swoją rolę odgrywa w tym również reszta sztabu, m.in. Kieran McKenna niezwykle zdolny, młody trener z Irlandii Północnej zatrudniony w UNITED od 1 lipca ubiegłego roku, Michael Carrick będący już asystentem u Mourinho oraz Mike Phelan, czyli ostatni z głównych asystentów sir Alexa Fergusona – nawiasem mówiąc rezygnacja z jego usług była prawdopodobnie wielkim błędem Davida Moyesa. 
            Motywem najmocniej przewijającym się w pierwszych wypowiedziach Solskjaera po nominacji nie była taktyka czy podejście do filozofii gry, tylko kluczowa rola w umiejętności zarządzania ludźmi i wyciągania z nich tego co najlepsze. Jak Ole podkreślał miał szczęście uczyć się od prawdziwego profesora w tej materii czyli sir Alexa Fergusona. Nie ulega najmniejszym wątpliwościom, że wielu zawodników Man Utd w ostatnich miesiącach nie grało na miarę potencjału. Część z nich notorycznie nie prezentowała nawet 70-80 procent własnych możliwości. Od kilku tygodni ci gracze na czele z Victorem Lindelofem Marcusem Rashfordem czy przede wszystkim Paulem Pogbą zachowują się jakby nagle odżyli na nowo. Wydaje się, że wpływ na to ma nie tylko inne podejście nowego bossa w gestii relacji interpersonalnych ale również zmiana nastawienia drużyny i stylu prowadzenia gry. Problemem zespołu od wielu miesięcy bijącym po oczach była organizacja gry w ataku a w zasadzie jej brak. Zawodnicy formacji ofensywnych, zwłaszcza w meczach z silnymi rywalami, często byli daleko od siebie i w pojedynkę, odizolowani od kolegów próbowali przedzierać się przez defensywę przeciwnika. Zwykle przynosiło to stratę piłki lub co najwyżej korzyść w postaci faulu oraz rosnący poziom frustracji. Wysoki pressing zakładany kolektywnie także był pojęciem raczej słabo znanym drużynie. Dzięki temu, że gracze ofensywni częściej są bliżej siebie i chętniej podejmują ryzyko od pierwszego spotkania pod wodzą Solskjaera przeciwko Cardiff City dostrzegamy więcej tzw. „małej gry” czego ucieleśnieniem była bramka zdobyta przez Anthony’ego Martiala na 3:1 właśnie w stolicy Walii. Szybszy i agresywniejszy doskok do rywala z chęcią odebrania mu piłki również jest dostrzegalny. Ponadto drużyna zaczęła więcej biegać. Pod wodzą Mourinho zadziwiający był fakt, że zawsze w tym aspekcie byliśmy w ogonie stawki Premier League.
               No dobrze. Solskjaer zaczął wybornie od ewidentnego progresu w grze i pięciu zwycięstw czym wyrównał klubowy rekord wszechczasów należący do legendarnego sir Matta Busby’ego, tyle, że sceptycy nieustannie zwracali uwagę na dość sprzyjający terminarz. Faktycznie następujący zestaw przeciwników: Cardiff City (A), Huddersfield Town (H), Bournemouth AFC (H), Newcastle United (A) Reading FC (H) nie przedstawia się szczególnie imponująco, przy czym pamiętać należy, że te mecze odbywały się w okresie świąteczno – noworocznym, który na Wyspach zawsze należy traktować jako wymagający przez wzgląd na silne natężenie spotkań w krótkim okresie czasu. Prawdziwa weryfikacja miała jednak nadejść na Wembley w konfrontacji z Tottenhamem prowadzonym przez znakomitego argentyńskiego szkoleniowca Mauricio Pochettino w którym media widzą głównego kandydata na długoterminowego następcę Mourinho. I tego testu Solskjaer nie oblał. Zwłaszcza pierwsza odsłona jak w swoim pomeczowym komentarzu podsumował Gary Neville zilustrowała, że Ole jest gotów na taktyczną rywalizację z najlepszymi w Premier League. Tottenham z którym wcześniej na wyjeździe nie wygraliśmy od 2012 roku, do przerwy nie oddał ani jednego celnego strzału, natomiast nasze ofensywne zapędy fragmentami wyglądały całkiem groźnie i wreszcie kontra, która powiedziała wszystko o kunszcie Pogby oraz potencjale Rashforda dała nam prowadzenie. Co istotne Francuz w wywiadzie po zakończeniu spotkania zaznaczył, że rozgrywając akcję bramkową w taki sposób zrobił to co on i jego koledzy trenowali w tygodniu poprzedzającym mecz, przygotowując się do wykorzystania mankamentów Spurs. Widzimy więc umiejętną analizę przeciwnika w wydaniu naszego sztabu. Co do drugiej połowy, choć nie można w niej odmówić chłopakom walki i zaangażowania, uczciwie przyznać trzeba, że (który to już raz na przestrzeni ostatnich lat?) czysto konto po stronie strat zawdzięczamy niemal wyłącznie fantastycznej dyspozycji Davida de Gei. 
           Owszem, Solskjaer w tym meczu miał trochę szczęścia posiadając między słupkami gościa, który pod względem refleksu i zdolności bronienia w sytuacjach beznadziejnych stanowi absolutny fenomen. Owszem, miał też odrobinę szczęścia wcześniej startując z relatywnie przyjaznym terminarzem. Tyle, że jak powiedział niegdyś sam Jose Mourinho - dobry trener w pierwszej kolejności musi mieć szczęście…
          Jeszcze niespełna miesiąc temu wszystko w okolicach Old Trafford rysowało się w szaroburych kolorach. Dziś dominuje uśmiech i optymizm, bijący od nowego tymczasowego menedżera, którym jest bezsprzeczna legenda UNITED i jeden z największych bohaterów kibiców pamiętających złotą erę sir Alexa Fergusona. Fergusona odwiedzającego drużynę w Carrington i wciąż udzielającego Solskjaerowi mentorskich rad na prośbę samego Norwega. A UNITED wygrywa kolejne mecze grając „football the Matt Busby way”. No więc czy ten menadżer będzie tylko taki tymczasowy? Musimy poczekać na dalszy rozwój wypadków w bieżącej kampanii. Póki co cieszmy się chwilą i tym, że wszystko układa się jak w romantycznej bajce. Oby trwało to jak najdłużej… 
        </p>
    </div>
</body>
</html>